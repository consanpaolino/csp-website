---
layout: page
title: Ordo Pro Balistarii (Lucca)
permalink: /ordo-pro-balistarii
image:
  path: /assets/images/2018/hero/balestra-lucca-medievale.jpg
---

Traduzione dal latino dell'Ordo Pro Balistarii, la normativa che regolamentava
la disputa dei Palii dei balestrieri a Lucca.

Tratto da *Il gioco della balestra, dello schioppetto, del passavolante,
delle artiglierie e del fucile in Lucca - origini e statuti Colonnello Angelo
Angelucci - giornale "La palestra" 1862*.

<!-- more -->

> L’anno del Signore MCCCCXLIII, indizione VI, nel giorno XXVIIII di giugno.
>
> I magnifici e potenti signori, i signori Anziani e Gonfaloniere di Giustizia,
> ecc. Ordinarono e decretarono e riformarono come appresso per ordine si contiene
> cioè:
>
> Che in ciascun anno nel mese di maggio, ossia nel primo dì, e conseguentemente
> il primo dì di settembre, di ogni anno, debbano ordinare e stabilire a spese
> del comune lucchese quattro premi di diverso valore in tutto di diciotto
> fiorini, a XXXVI bolognini per fiorino, costituendo i detti premi di quella
> qualità, forma e modo che parrà conveniente ai magnifici signori che
> presiederanno in quel tempo alla formazione dei premi accennati. I quali premi
> dovranno donarsi ai migliori balestrieri e saettatori che saranno ammessi a
> tirare nel modo ed ordine infrascritto, cioè:
>
> Che ne’ tempi e giorni soprascritti debbano i prefati magnifici signori
> preparare nel cortile od in altro luogo acconcio, come loro parrà, una rotella
> nel cui mezzo sia un segno, al quale si tratta, che vogarmente appellasi la
> Brocca.
>
> Di poi si postino i balestrieri lontano da detta rotella o segno, per passi CXX
> (88,895 metri) donde si tratta a quel segno da ciascun balestriere, ma una sola
> volta.
>
> E la saetta di ciascun balestriere sia inscritta col suo nome, perché si
> conosca cui partenga.
>
> E da ultimo, compiuto di saettare, cosicchè nessun balestriere rimanga a
> trarre, allora s’inspezioni diligentemente la detta rotella da coloro che
> all’uopo i magnifici signori presidenti specialmente deputeranno; i quali,
> fatto sacramento di fedelmente e con ogni diligenza esercitare quest’ufficio,
> prendano da quella rotella quattro delle principali saetta, che più da vicino
> al detto segno, che dicesi la Brocca o nella brocca stessa, saranno conficcate.
>
> E fatto un accurato riconoscimento delle mentovate saette in mano, di quelli a
> ciò, come sopra, deputati, allora il primo e maggior premio si doni a colui la
> saetta del quale sarà trovata più vicino alla detta brocca; il secondo premio a
> quello la cui saetta sarà nel secondo posto più vicino alla nominata brocca; il
> terzo premio a quello che avrà conficcata la sua saetta nel terzo posto più
> vicino alle detta brocca; ed il quarto premio poi (che sarà sempre la rotella
> stessa con le saette infissevi) sarà concesso a quello la cui saetta si troverà
> nel quarto posto più vicino alle ripetuta brocca.
>
> Del resto a togliere tutte dubbiezze ed ambiguità che potessero nascere sulla
> prossimità delle cennate saette, intendasi e sia dichiarato, in forza di questo
> decreto, che quella saetta la quale si trovi sulla stessa brocca sia di tutte
> le altre prima, migliore e più vicina.
>
> Ma siccome talora potrebbe accadere che sopravvenisse un’altra saetta la quale
> spezzasse l’asta di quella conficcata anteriormente nella brocca, di maniera da
> non potersi conoscere cui appartenesse la prima saetta, allora l’altra
> sopraggiunta, o sia nella stessa brocca conficcata o ad essa la più vicina,
> della quale chiaramente potesse leggersi il nome del tiratore, intendasi essere
> di tutte prima e migliore. La saetta poi che non potesse riconoscersi, accusi
> la fortuna e non la legge. E questo osservisi in ogni caso ed avvenimento,
> qualore non possa riconoscersi qualche saetta, sulla quale abbia la priorità
> l’altra prossima e più vicina. La saetta poi che non fosse stata nella brocca,
> ma nondimeno alla stessa brocca più vicina, sia prima e migliore di tutte le
> altre.
>
> Ma la saetta avvicinatesi alla brocca in linea retta (s’intende la
> perpendicolare pel centro della brocca) nella parte superiore sia, a parità di
> circostanze, di tutte le altre prima e migliore. Quella poi che per la stessa
> retta linea si avvicinerà alla brocca dalla parte inferiore, a parità di
> circostanze, sia di tutte le altre, conficcate per traverso, più vicina, prima
> e migliore. Delle restanti saette poi infisse per traverso (cioé sulla
> orizzontale) quella s’intenda e sia delle altre prima e migliore che, a parità
> di costanze, più sarà presso alla brocca. Se poi due o più saette si
> rinverranno in tutto eguali fra loro, allora il premio debba assegnarsi a
> quello che sorì di essere ammesso pel primo a balestrare, ed estratto dalla
> borsa perché sia detto il primo; dappoiché siccome la fortuna lo chiamò
> primamente a trarre, così deve essere pel primo ammesso al conseguimento del
> premio.
>
> Ed a questo esercizio di saettare o balestrare non sia ammesso alcuno che non
> sia o cittadino lucchese, o del contado, o del distretto della città di Lucca,
> oppure stabile abitatore nel contado, nel distretto o nella giurisdizione di
> Lucca.
>
> E tutti gli ammessi dovranno essere imborsati, e quindi ad uno per uno estratti
> dalla borsa. E chiunque sarà il primo sortito quegli primamente sia ammesso a
> balestrare, e così successivamente sino all’ultimo. Ed al detto saettamento
> niuno sia ammesso che non abbia saetta e tenere di sua proprietà, e non
> d’altrui, con che venga a saettare; e così ciascun balestriere sia tenuto di
> giurare che la balestra sia sua proprioa e non d’altrui.
>
> Che se qualcuno contravverrà sia multato, sul fatto, di due ducati per ogni
> volta, e nella stessa pena cada quegli che si scoprisse aver balestrato più di
> una volta nello stesso giorno.
>
> E le stesse norme si serveranno continuamente ne’ tempi successivi, non ostante
> qualunque cosa in contrario.
