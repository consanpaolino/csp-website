---
layout: page
title: Campionato Italiano LITAB 2018 Lucca
permalink: /campionato-litab-lucca-2018
image:
  path: /assets/images/2018/hero/balestra-lucca-medievale.jpg
redirect_from:
  - /campionato
  - /sponsor-cercasi
---

Il weekend dell'8-9 Settembre 2018 si terrà a Lucca per la prima volta in
assoluto il **Campionato Italiano di Balestra da banco** fra le associazioni di
rievocazione storica aderenti alla **Lega Italiana Tiro Alla Balestra** (LITAB).
L'ultima volta che questo evento è passato in provincia di Lucca era il 2003 e
fu fatto a Barga. Da allora ne è passata di acqua sotto ai ponti.

![litab logo](/images/litab.gif){: .align-right}

L'evento richiama ogni anno le **13 compagnie** aderenti alla LITAB di balestra
da banco provenienti da tutta Italia, per incontrarsi e sfidarsi in diverse gare
per ottenere il titolo di Campioni d'Italia in questa particolare specialità.

Per Lucca partecipa l'associazione **Contrade San Paolino**, assieme alle
compagnie provenienti dalle città di: Amelia, Assisi, Chioggia, Gualdo Tadino,
Iglesias, Norcia, Montefalco, Roccapiatta, Pisa, Terra Del Sole, Ventimiglia e
Volterra. In tutto si parla di circa **200 balestrieri in costume storico**, più
tamburi e figuranti che ogni associazione porta in quello che è da tutte visto
come la manifestazione più partecipata dell'anno.

Su questa pagina troverete sempre le informazioni più aggiornate riguardo
l'evento.

## Cos'è il Campionato Italiano LITAB

La manifestazione si compone di due giornate (sabato e domenica), e prenderà il
via il sabato pomeriggio in Piazza San Martino con la **gara dei Maestri
d'Arme** e la **gara dei Campioni**: è una gara a tiro singolo, dove il miglior
tiratore e "l'insegnante" di ciascuna città cercherà di effettuare il miglior
risultato, in entrambe le categorie.

La domenica la manifestazione entrerà nel vivo in Piazza Napoleone, dove saranno
allestite le 13 postazioni di tiro già dalla mattina per i tiri di prova, e nel
pomeriggio partirà la **gara a squadre**: 12 tiratori per ogni città
scaglieranno a turno la propria verretta nel bersaglio, senza togliere le
verrette precedenti. A seguire, la **gara individuale su corniolo**, dove tutti
e 12 tiratori di ogni città (156 in tutto) scaglieranno a turno la propria
verretta su un bersaglio particolare formato da un fusto di legno, creando un
vero e proprio groviglio di verrette.

Per entrambe le giornate è previsto un grande corteggio in costume per le vie
del centro, gli orari saranno noti una volta pubblicato il programma definitivo.

## Perché la balestra a Lucca

Lucca vanta un'antica tradizione sulla balestra da banco, il cui utilizzo è
documentato negli Statuti Lucchesi già a partire dal 1169 (Tommasi), dove
troviamo minuziose descrizioni dei **balestrieri** e della loro attrezzatura,
come anche sull'obbligo di frequenza alle esercitazioni di tiro che servivano a
garantire l'efficienza dei tiratori e delle balestre anche dopo lunghi periodi
di pace.

In alcuni documenti viene anche messa in rilievo la figura del Maestro d’Armi
che veniva ben pagato e **dispensato dalle tasse** per i servigi volti alla
difesa della propria città.

Dal 1223, nelle "croniche" del Sercambi si trovano molto spesso episodi in cui i
balestrieri si sono resi determinanti per la difesa delle mura lucchesi. Infine
nel 1443 si arriva a regolamentare tramite una apposita delibera, denominata
**Ordo Pro Balistari**, la disputa dei due palii cittadini a cui dovevano
partecipare tutti i possessori di balestra nel raggio delle 6 miglia cittadine.
Questa manifestazione non può quindi che risvegliare l'antica tradizione
lucchese per la balestra.

<figure class="align-center">
  <img src="{{ '/images/2018/04/12/events-litab.jpg' | absolute_url }}" alt="Campionato nazionale LITAB balestra banco">
  <figcaption>Lucca 3° classificata al campionato 2017</figcaption>
</figure>
