---
layout: post
title: "Frecce e Bandiere di Natale 2018 a Lucca Sabato 8 dicembre"
date: '2018-12-02T18:00:00+01:00'
permalink: /2018/frecce-bandiere-natale-lucca
categories:
  - eventi
image:
  path: /assets/images/2018/hero/gonfalone-lucca.jpg
---

Sabato 8 dicembre sarà l’ultimo appuntamento del 2018 con *Contrade San Paolino*, con una giornata dedicata al tiro con la balestra e un corteggio storico.

<!-- more -->

Purtroppo ancora una volta la contesa fra i balestrieri dell’associazione **non potrà avere luogo in una delle piazze** all’interno del centro storico, a causa di una intesa del Comune di Lucca con la Soprintendenza ai Beni Culturali che è venuta meno nel corso di quest’anno, e che aveva già causato lo [spostamento al campo di allenamento dell’ultimo *Palio delle Contrade San Paolino*](/2018/programma-palio-contrade-san-paolino).

Il [Campo Tiri della Repubblica di Lucca](https://goo.gl/maps/A2X6cugTie82), situato a Pontetetto in Via Pattana, sarà **aperto al pubblico dalle ore 10.00** con i tiri di prova dei balestrieri. Le competizioni prenderanno il via alle 11.00, con la prima **Gara delle Reclute**, che coinvolgerà gli aspiranti balestrieri che hanno da poco concluso il corso di tiro promosso dall’associazione durante questo autunno. Alle 11.30, la seconda competizione tutta in rosa con la **Gara delle Paoline**, a cui partecipano tutte le balestriere del gentil sesso dell’associazione. Dopo la pausa pranzo, alle ore 14.00, la competizione entra nel vivo con la gara individuale **2° Torneo Frecce e Bandiere di Natale**, a cui prenderanno parte tutti i balestrieri dell’associazione che effettueranno tre tiri ciascuno alla distanza di 36 metri.

Terminate le dispute, l’appuntamento è **alle 16.30 da Piazzale Verdi a Lucca**, dove Contrade San Paolino e gli Sbandieratori Città di Lucca partiranno per un **corteo storico** che attraverserà il centro storico di Lucca, seguendo il ritmo dei tamburi. Previste esibizioni di musici e sbandieratori delle due associazioni durante il percorso.

![Locandina con programma della manifestazione](/assets/images/2018/programma-frecce-bandiere-natale-2018.jpg)