---
layout: post
title: Risultati Ludus Balistris 2018
date: '2018-08-26T16:30:00+02:00'
permalink: /2018/ludus-balistris
categories:
  - eventi
image:
  path: /assets/images/2018/hero/ludus.jpg
---

Sabato 25 Agosto 2018 si è rinnovato a Volterra l’annuale appuntamento con il
**Ludus Balistris**, gara di tiro con balestra antica da banco organizzata dalla
Compagnia Balestrieri di Volterra. La caratteristica gara è un punto di incontro
fra le due federazioni **FIB** e **LITAB**.

<!-- more -->

Quest’anno, per la prima volta, ha preso parte alla manifestazione anche
Contrade San Paolino a rappresentare Lucca per la LITAB, insieme ai compagni
d’arme dei Balestrieri della Marciliana di Chioggia e la Compagnia Balestrieri
della città di Volterra. Per la FIB, hanno partecipato la Società dei Terzieri
Massetani e la Compagnia Balestrieri Lucca.

La manifestazione è stata aperta dall’ampio corteggio partito dai giardini di
Piazza XX Settembre, e si è dipanato attraverso tutto il centro storico fino a
**Piazza dei Priori**, dove ogni compagnia ha effettuato l’ingresso in piazza
annunciata dai versi in rima di Messer Lurinetto, che ha intrattenuto il
pubblico per tutta la serata.

Dopo la consueta cerimonia di scambio dei doni, la manifestazione è entrata nel
vivo con la prima **gara a squadre**, dove i dodici tiratori di ogni squadra
hanno cercato di ottenere il punteggio migliore. La migliore è risultata Massa
Marittima con 324 punti, al secondo posto Volterra con 309 punti, al terzo posto
La Compagnia Balestrieri Lucca con 290 punti, al quarto posto Contrade San
Paolino con 285 punti, e al quinto posto Chioggia con 264 punti.

Dopo l’intermezzo a cura degli Sbandieratori e Musici Città di Lucca che ha
intrattenuto il pubblico presente durante le operazioni di conteggio dei punti,
ha preso il via la seconda gara, quella individuale, su **corniolo**. Qui è
risultato primo et meliore Riccardo Bernardini di Massa Marittima, seguito da
Antonio Corsini della Compagnia Balestrieri Lucca e da Bruno Caramelli di Massa
Marittima.

A chiudere la serata, lo spettacolo di **giocoleria col fuoco** e fuochi
d’artificio a cura della Compagnia Balestrieri di Volterra, che ha stregato il
pubblico e dato l’arrivederci all’edizione 2019.
