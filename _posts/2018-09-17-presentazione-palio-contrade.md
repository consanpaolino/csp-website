---
layout: post
title: Arriva il drappo di Lazzerini per il Palio delle Contrade e mostra dei suoi dipinti alla casermetta San Paolino
date: '2018-09-17T08:00:00+02:00'
permalink: /2018/presentazione-palio-contrade-lazzerini
categories:
  - eventi
  - news
  - lucca
image:
  path: /assets/images/2018/hero/lazzerini.png
---

Mancano due settimane all’annuale appuntamento con il Palio delle Contrade San
Paolino, giunto alla seconda edizione. La **gara** è prevista per **domenica 30
Settembre**, quando i balestrieri dell’associazione Contrade San Paolino si
sfideranno a colpi di verrette, scagliate con le proprie balestre da banco, per
veder prevalere uno fra i quattro gonfaloni: *Falcone*, *Granchio*, *Luna* e
*Sirena*.

<!-- more -->

Come già anticipato, il drappo che andrà in premio alla contrada che risulterà
vincitrice è stato realizzato dall’artista pietrasantino Paolo Lazzerini. Per
l’occasione saranno esposti i diversi dipinti realizzati dal pittore presso la
**casermetta** sopra il baluardo **San Paolino**, in mostra **sabato 22 e
domenica 23 Settembre dalle ore 15.00 alle ore 19.00**.

Il Palio sarà ufficialmente presentato al pubblico negli stessi locali della
mostra alle **ore 18.00 di sabato 22 Settembre**.

Le opere realizzate da Lazzerini sono prevalentemente suggestivi paesaggi, molti
riguardanti proprio Lucca, pieni di forme e colori surreali, e lo spettatore si
trova come immerso in un sogno. Il Palio realizzato per questa occasione segue
chiaramente queste peculiari caratteristiche.

La principale novità di questa edizione riguarda il **cambio di location**
dall’area Ex-Cavallerizza a **Piazza San Michele**, causa i lavori di
realizzazione della nuova pavimentazione. Anche per quest’anno il campo tiri
sarà allestito già dalla mattina, quando saranno effettuati i tiri di prova dei
balestrieri e si esibiranno gli Sbandieratori e Musici Città di Lucca. Prima
dell’inizio della gara i gruppi effettueranno un corteggio per le vie del centro
storico.
