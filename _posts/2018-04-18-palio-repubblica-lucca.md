---
layout: post
title: Nasce il 1° Palio dei Balistarii della Repubblica di Lucca
date: '2018-04-18T20:00:00+01:00'
tags:
- '2018'
- manifestazioni
- eventi
- balestra
- palio
permalink: /2018/04/18/primo-palio-repubblica-lucca.htm
hidden: true
---

Ecco la **novità del calendario 2018** delle attività promosse dall’associazione
Contrade San Paolino, che organizza, insieme agli armati dei
*Grifoni Rampanti*, il **1° Palio dei Balistarii della Repubblica di Lucca**.

L’evento si terrà il **1° Maggio 2018** in *Piazza Napoleone* a Lucca: ancora
una volta i balestrieri cittadini si sfideranno in una gara a colpi di verrette
per ottenere il miglior risultato sul corniolo, il bersaglio composto da un
fusto di legno di forma allunga su cui ogni tiratore, a turno, scoccherà la
propria verretta, senza che siano rimosse le precedenti fra un tiro e l’altro.
Chi si avvicinerà di più al centro, otterrà la vittoria, e la contrada si
aggiudicherà il Palio.

<!-- more -->

L’**inizio gara** è previsto per le **16.30**, ma si alterneranno durante tutta
la giornata esibizioni di tamburo a cura del gruppo tamburi di Contrade San
Paolino e combattimenti di spada e lancia a cura dei Grifoni Rampanti, dalle
10.30 fino alle 19.00.

Il Palio di questa prima edizione porta la firma di **Paola Imposimato**,
artista fiorentina che ha attualmente realizzato ben 70 drappelloni per diversi
Palii in numerose località del territorio nazionale. Tra le diverse attività che
la vedono impegnata nel settore delle arti visive si ricordano anche le numerose
mostre personali e collettive (Rho Expo, Sale del Bramante, Salone dei
Cinquecento, Deutsche Bank, Musei D'Arte Sacra), oltre alle pluriennali
collaborazioni con note case di moda e case editrici in Italia e all'estero.
Molti anche i premi e riconoscimenti conseguiti, che avvalorano un portfolio già
decisamente ricco.

La presentazione del Palio realizzato per questa occasione si terrà il **28 Aprile** alle ore **16.30** presso i locali dell’associazione Contrade San Paolino situati a Porta San Pietro - Lucca. La cittadinanza e gli organi di stampa sono invitati a partecipare.