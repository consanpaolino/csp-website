---
layout: post
title: "🎯 Ciao Mario"
categories:
  - associazione
---

Questa mattina ci ha lasciato **Mario Puccetti**, fondatore e storico maestro
d'arme delle Contrade San Paolino. Continuerà ad essere un punto di riferimento
degli anni a venire nel panorama lucchese del volontariato e della balestra.

<!-- more -->

<figure class="align-center">
  <img src="/assets/images/2021/mario-puccetti-contrade-san-paolino.jpg" alt="Mario Puccetti">
  <figcaption>Mario Puccetti</figcaption>
</figure>

Di seguito alcuni dei messaggi ricevuti dagli amici che volentieri
ripubblichiamo.

> Quando pensavamo cosa scrivere su alla targa da consegnare a Mario per il
> trentesimo dell'associazione, la frase che mi è venuta in mente “da te a noi”
> rispecchiava veramente quello che provavo: quando è nata l’Associazione, tutto
> girava intorno a Mario. Se volevi fare due tiri al campo lui c'era, se c'era
> bisogno di fare una balestra, una verretta o qualsiasi altra cosa, lui
> c'era... e c'era sempre (forse anche di più) quando c'era una tavola
> imbandita. Con Mario ho convissuto questa esperienza per un trentennio,
> inutile dire che mi mancherà ma io vorrei ricordarlo così, come Mario è sempre
> stato, un grande amico con un grande cuore
>
> Massimo Mazzei

> Nel 1998 sono entrato nelle contrade, eravamo un gruppo organizzato all’acqua
> di rose e si andava a tirare sotto la cannoniera in Pelleria, a volte eravamo
> solo in tre, le correzioni fatte a occhio ma con uno spirito unico. Marione
> era sempre presente con i suoi arnesi per fare i suoi lavori, ne ho uno in
> casa che adoro. A volte imprecava prima delle gare, ma era pronto ad aprire il
> campo di Tiro a qualunque ora. Si è perso davvero una persona unica, Grazie
> Mario per tutto quello che hai fatto.
>
> Stefano Puccetti

> Tutti, e non solo l'Associazione delle Contrade, perdiamo un prezioso
> testimone e autore di tanta parte della pluridecennale storia delle
> Associazioni a carattere storico di Lucca, oltre a perdere un amico con cui
> tanta parte di questa storia si è condivisa. Oltre che a Emilia, Elisa, Marco
> faccio anche a voi tutti le mie più sincere condoglianze. Ciao Mario, tanto ci
> ritroveremo da qualche parte!
>
> Bruno Giannoni

> Ricordo ancora la grande gioia vissuta a San Marino in occasione della sua
> conquista del Collare D'Oro, primo balestriere lucchese a riuscirci  (maestro
> d'arte Maurizio Bartoli, commissario di gara Francesco Cesari). Ho avuto
> l'onore della Sua attenzione e della Sua cordialità ed anche nei momenti più
> burrascosi fra le nostre associazioni, è rimasto vivo il nostro rapporto. Mi
> mancherà molto.
>
> Francesco Cesari
