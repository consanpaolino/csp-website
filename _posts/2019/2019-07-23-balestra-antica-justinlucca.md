---
layout: post
title: "🎯 La balestra e Lucca"
categories:
  - lucca
image:
  path: https://i.imgur.com/yYG4POc.jpg
---

C’è un oggetto a Lucca che è frutto del **lavoro di artigiani**, la cui
importanza era ben radicata nel **medioevo** ma che trae origini da ben prima.
Era utilizzato a scopo bellico ma oggi è un fulcro di aggregazione sociale fra
tradizione e sport: la **balestra antica da banco**.

<!-- more -->

Il contesto in cui l’attività di tiro con la balestra si adagia è quello della
**rievocazione storica**, che da sempre è un cardine dell’**offerta turistica**
di moltissime città italiane, ognuna con i propri palii e le altre
manifestazioni con giochi storici.

![Giampaolo Russo - Balestra da banco e balestriere](https://i.imgur.com/VfxHSe1.jpg)

Uno dei gruppi di rievocazione storica di Lucca che mette al centro l’attività
di tiro con la balestra è l’associazione **Contrade San Paolino**. Nata nel
1991, aderisce alla **Lega Italiana Tiro alla Balestra (LITAB)** dal 1995 ed
ogni anno è chiamata a tenere alto il nome di Lucca durante il **Campionato
Italiano di Balestra Antica da Banco**, in cui competono altre 11 città con
grande spirito di amicizia, tant’è che è consuetudine chiamarsi **“Fratelli
d’arme”**.

![Giampaolo Russo - Verrette e Verrettoni](https://i.imgur.com/MyHMxsF.jpg)

La balestra da banco è composta da un unico pezzo di legno (solitamente noce o
ciliegio) chiamato teniere, in cui vengono incassati diversi componenti in
acciaio oltre ovviamente all’arco. Le uniche parti mobili fanno parte del
**meccanismo di sgancio**, composto da una noce con cui si aggancia e si tende
la corda dell’arco, e dalla leva di sgancio utilizzata per rimuovere, al momento
opportuno, il perno all’interno della noce, così da liberare la corda e scoccare
il tiro. Anche le frecce, chiamate più propriamente **verrette** o verrettoni,
hanno un corpo in legno (solitamente faggio) e una punta di acciaio. Sulla coda
della verretta vengono applicate due **penne di tacchino** per massimizzare la
stabilità del tiro.

![Paolo Olivieri - Bersaglio dopo gara a squadre LITAB](https://i.imgur.com/WHewLj0.jpg)

Il sistema di mira è semplice ma efficace: sulla verretta è applicato un chiodo,
con cui il balestriere **inquadra il bersaglio**. La posizione della testa viene
fermata da un punto di mira posizionato a lato del teniere su una tabella, che
viene traguardato attraverso un foro posto su una diottra inserita sempre a lato
del teniere ma a distanza più ravvicinata con l’**occhio del balestriere**.
Entrambi gli strumenti permettono ad un balestriere esperto di ottenere
ripetutamente il massimo punteggio, che ha un **diametro di una moneta da 2
euro**, posto ad una distanza di **36 metri**.

La potenza sprigionata dall’arco è impressionante, e permette alle verrette di
percorrere il suo tragitto, dall’area di tiro al bersaglio, in poco meno di un
secondo. Nel medioevo, anche l’armatura più avanzata di un cavaliere o di un
nobile non poteva fare **nulla per arrestare la verretta**. Per questo motivo,
l’unico modo per caricare una balestra da banco è attraverso un ausilio
meccanico, chiamato martinetto.

![Giampaolo Russo - Balestra antica da banco](https://i.imgur.com/yYG4POc.jpg)

Buona parte di queste balestre vengono abbellite con **intagli**, e il fusto
delle verrette dipinte con molteplici colori, arrivando a realizzare delle vere
e proprie opere d’arte ammirabili durante i **cortei storici** e i **palii in
piazza**.

> Articolo pubblicato su [JustInLucca.it](http://www.justinlucca.it/2019/07/22/la-balestra-antica-da-banco/)
>
> Foto di Giampaolo Russo e Paolo Olivieri
