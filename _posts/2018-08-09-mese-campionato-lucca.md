---
layout: post
title: "Un mese al Campionato di balestra a Lucca"
date: '2018-08-05T10:30:00+02:00'
permalink: /2018/campionato-balestra-lucca-meno-un-mese
categories:
  - eventi
image:
  path: /assets/images/2018/hero/campionato-terra-del-sole-tabellone.jpg
---

Fervono i preparativi per l’ormai prossimo **Campionato Italiano di balestra
antica da banco LITAB**, organizzato a Lucca da Contrade San Paolino per il
weekend dell'**8 e 9 Settembre**.

Il centro storico di Lucca sarà invaso per la prima volta in assoluto da circa
**450 tra balestrieri, tamburini e sbandieratori** in costume storico
provenienti da tutta Italia per questo importante appuntamento con la storia, lo
sport e l’intrattenimento. I gruppi di balestrieri che saranno presenti saranno
in tutto 13, e arrivano dalle città di: Amelia, Assisi, Chioggia, Gualdo Tadino,
Iglesias, Norcia, Montefalco, Roccapiatta, Pisa, Terra Del Sole, Ventimiglia,
Volterra e ovviamente Lucca.

<!-- more -->

La manifestazione occuperà entrambi i giorni del weekend, prendendo il via il
sabato pomeriggio in **Piazza San Martino** con la **Gara dei Maestri d’Arme** e
la **Gara dei Campioni**: è una gara a tiro singolo, dove il miglior tiratore e
“l’allenatore” di ciascuna città cercherà di effettuare il miglior tiro sul
proprio bersaglio.

La domenica la gara entrerà nel vivo in **Piazza Napoleone**, dove saranno
allestite le 13 postazioni di tiro di ogni città già dalla mattina per i tiri di
prova, e nel pomeriggio ci sarà la **Gara a Squadre**: 12 tiratori per ogni
città scaglieranno a turno la propria verretta nel bersaglio, senza togliere le
verrette precedenti. Il bersaglio in legno è composto da una serie di cerchi
concentrici, dove ad ogni circonferenza corrisponde un punteggio, fino ad un
massimo di 30 punti per ogni tiro. La città vincitrice sarà quella che avrà
ottenuto il punteggio più alto sommando i suoi 12 tiri.

A seguire, la **Gara Individuale**, dove tutti e 12 tiratori di ogni città (156
in tutto) scaglieranno a turno la propria verretta su un unico bersaglio
particolare formato da un fusto di legno chiamato corniolo, creando un vero e
proprio groviglio di verrette. Molte di queste finiranno in frantumi a causa dei
ripetuti colpi, e i finalisti difficilmente rivedranno la propria verretta
integra.

Da non perdere il **corteggio storico** per l’ingresso in piazza prima della
contesa.

Nella pagina dedicata è possibile scaricare il [programma
completo](/campionato-litab-lucca-2018) e l'opuscolo informativo.
