---
layout: post
title: Un altro Palio di San Paolino senza San Paolino
date: '2018-07-12T08:00:00+02:00'
categories:
  - news
  - associazione
  - eventi
tags:
  - lucca
  - san paolino
permalink: /2018/palio-san-paolino
image:
  path: /assets/images/2018/hero/gonfalone-lucca.jpg
---

Cari concittadini, è trascorso già un anno dall’ultimo **Palio di San Paolino**
e puntualmente anche quest’anno si è ripresentato il problema dell’impossibilità
a partecipare allo stesso da parte dei balestrieri dell’associazione Contrade
San Paolino. Durante il corso dell’anno l’associazione ha sollecitato più volte
l’Amministrazione Comunale al fine di assicurarsi che questo problema, già
verificatosi nell’edizione 2017, **non si ripresentasse anche nel 2018**, ma è
evidente che le iniziative percorse dell’Assessorato alla Cultura non hanno
saputo raggiungere lo scopo prefissato.

<!-- more -->

Il Comune di Lucca ha stipulato una specifica convenzione con ogni gruppo di
rievocazione storica della città con l’obiettivo di fissare i contributi
economici per le manifestazioni organizzate a Lucca e col fine ultimo di
**favorire la collaborazione fra i gruppi stessi**, che ricordiamo essere
associazioni senza scopo di lucro portate avanti grazie al lavoro dei volontari
che ne fanno parte. Nella convenzione è ben specificato l’obbligo per ciascun
gruppo di rievocazione di **invitare gli altri gruppi di Lucca** facenti
attività simili a partecipare agli eventi organizzati che riguardano le
celebrazioni cittadine (San Paolino, Santa Croce, Festa della Libertà), pena il
decadimento della convenzione e la conseguente perdita in toto dei contributi
economici accordati per l’anno corrente.

Purtroppo l’associazione Contrade San Paolino ha dovuto ancora una volta
prendere atto che la Compagnia Balestrieri Lucca, pur usufruendo dei contributi
pubblici, continua a gestire il Palio di San Paolino e gli altri eventi della
città **come fossero eventi privati** e quindi contravvenendo apertamente a quanto
stabilito nella convenzione. Questa situazione è quanto mai paradossale per una
associazione i cui scopi includono quello dell’aggregazione sociale e dà la
netta impressione che il Comune di Lucca abbia fatto troppo affidamento sulla
correttezza e spirito associativo della Compagnia Balestrieri Lucca.

L’anno scorso la Compagnia replicò alla medesima contestazione da parte di
Contrade San Paolino dichiarando nell’articolo pubblicato sul giornale la
Nazione “al mio matrimonio invito chi mi pare”, ignorando il non trascurabile
particolare del **totale finanziamento pubblico** delle loro manifestazioni e che
tali eventi riguardino celebrazioni della città di Lucca, di cui non sono gli
esclusivi rappresentanti. Quest’anno invece, nell’ultima riunione effettuata in
comune a cui hanno preso parte tutti i principali gruppi storici di Lucca, è
stato comunicato dapprima che Contrade San Paolino non poteva esser invitata a
partecipare al Palio perché “possono parteciparvi per motivi di sicurezza solo i
soci della Compagnia Balestrieri in quanto organizzatrice e responsabile
dell’evento”, mentre in un secondo momento la Compagnia Balestrieri Lucca ha
formalmente invitato Contrade San Paolino a partecipare al Palio ma con la
clausola che sarebbero stati **ammessi al tiro soltanto 5 balestrieri**, nonostante
l’associazione sia composta da 27 balestrieri in attività che hanno tutto il
diritto, e il piacere, di partecipare al Palio in onore del santo patrono della
propria città, e in barba al tanto sbandierato **Ordo Pro Balistari** in cui si
sancisce che al Palio cittadino possono partecipare tutti i possessori di
balestra nell’arco delle sei miglia dalla città: c’è forse paura di un confronto
diretto o addirittura di perdere il tanto ambito Palio?

L’invito è stato fermamente declinato dall’associazione Contrade San Paolino,
ritenendolo l’**ennesima discriminazione sleale e antisportiva** nei propri
confronti, di tutti i Lucchesi che hanno a cuore questo Palio in quanto festa di
tutta la Città e dell’Amministrazione Comunale che eroga contributi con soldi
pubblici per il sostegno di questi eventi. L’associazione sollecita
l'applicazione delle sanzioni previste per la violazione delle clausole della
convenzione per aver tentato di aggirare il vincolo con questo espediente.

In questi ultimi quattro anni l’associazione Contrade San Paolino ha avuto un
ottimo rapporto di collaborazione con il Comune di Lucca per l’organizzazione di
eventi di rievocazione storica e non crede che si meriti di essere esclusa in
reiterate occasioni a quelle che dovrebbero essere le manifestazioni che tengono
alta la vera vocazione della città di Lucca: storia, associazionismo,
intrattenimento.

L’associazione Contrade San Paolino auspica infine che chi ne abbia il potere
possa finalmente prendere una ferma posizione su questa questione e risolverla
definitivamente perché la rievocazione storica a Lucca si merita molto di più di
quello che abbiamo visto negli ultimi due anni.

Paolo Gianni - Presidente ACSP
