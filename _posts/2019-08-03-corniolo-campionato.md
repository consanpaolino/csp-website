---
layout: post
title: Una settimana al campionato di balestra antica a Lucca
date: '2018-08-26T16:30:00+02:00'
permalink: /2018/road-to-lucca-campionato-corniolo
categories:
  - eventi
image:
  path: /assets/images/2018/hero/pantera-corniolo.jpg
---

Il **Settembre Lucchese** è ormai iniziato e manca poco meno di una settimana al
[XXXIV Campionato Italiano di balestra antica da
banco](/campionato-litab-lucca-2018), organizzato da Contrade San Paolino per la
Lega Italiana Tiro Alla Balestra. Sono stati delineati gli ultimi dettagli
organizzativi e da questo lunedì è iniziato l’allestimento delle due piazze (San
Martino e Napoleone).

<!-- more -->

In piazza Napoleone sarà montato un **tabellone lungo 25 metri** e alto 5 metri,
dove saranno affissi i bersagli delle **13 città** che prenderanno parte alla
gara della domenica. Alla distanza di **36 metri**, saranno piazzate le pedane
su cui saranno fissati i 13 pancacci che saranno utilizzati dai balestrieri
durante le operazioni di tiro. È qui dove sarà utilizzato lo speciale bersaglio
durante la gara individuale, il *Corniolo*, realizzato in legno di olivo dal
maestro d’arme **Mauro Tolomei** e decorato a mano dal balestriere e capo
tamburino **Luca Viviani**. In Piazza San Martino invece sarà allestito un
tabellone di dimensioni ridotte che servirà per la gara dei Campioni e dei
Maestri D’Arme del sabato.

Diverse le modifiche alla **viabilità locale** nelle due piazze: dal 3 all’11
Settembre è stato istituito il divieto di transito nelle aree interessate al
montaggio delle strutture: in Piazza San Martino davanti l’istituto di credito e
in Piazza Napoleone nell’area antistante Palazzo Ducale. Per sabato 8 il divieto
di transito sarà esteso a tutta l’area transennata che riguarda la
manifestazione in Piazza San Martino e Piazza Antelminelli. Invece per domenica
9, il divieto di transito in Piazza Napoleone sarà esteso a tutta l’area
transennata che riguarda la manifestazione, anche per i mezzi pubblici per
motivi di sicurezza (Vaibus, LAM verde e LAM blu), dalle 6 alle ore 20. Infine è
istituito il divieto di sosta con rimozione coatta in Piazza dei Servi sia
sabato che domenica dalle 13 alle 17, perché sarà il luogo in cui tutte le
compagnie partecipanti (circa 450 figuranti) si ritroveranno per la partenza del
grande corteo storico.

I fotografi amatoriali e la stampa che desiderino avere accesso all'area
ristretta durante la manifestazione, possono richiedere il **pass** [scrivendo
una mail agli organizzatori](/contatti). Rimane valido il concorso fotografico
["Diffidate dalle
imitazioni"](https://consanpaolino.org/2018-04-22-diffidate-dalle-imitazioni-2018/)!

Per il programma completo della manifestazione, si rimanda alla [pagina ufficiale
dell’evento](/campionato-litab-lucca-2018).

[:camera: Guarda le foto dell'album Corniolo XXXIV Campionato Italiano LITAB](https://photos.app.goo.gl/2gM6vo1wCwzf9yxs6)
