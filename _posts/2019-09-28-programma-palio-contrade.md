---
layout: post
title: Programma 2° Palio delle Contrade San Paolino 2018
date: '2018-09-28T08:00:00+02:00'
permalink: /2018/programma-palio-contrade-san-paolino
redirect_from:
  - /2018/programma-contrade-san-paolino
categories:
  - eventi
image:
  path: /assets/images/2018/hero/palio-balestrieri.jpg
---

Finalmente mancano pochi giorni al 2° Palio delle Contrade San Paolino, giornata
a tema medievale organizzata da **Contrade San Paolino** e **Sbandieratori e
Musici Città di Lucca** per domenica **30 Settembre**.

La giornata in **Piazza San Michele a Lucca** partirà con l’allestimento
dell’accampamento e del campo tiri dei balestrieri, che effettueranno dalle ore
10.30 i tiri di prova necessari alla preparazione della gara del pomeriggio.

<!-- more -->

Dalle ore 15.30 la festa entrerà nel vivo con il corteo storico che attraverserà
le vie del centro, da Piazzale Verdi, verso Piazza San Michele. Qui, alle ore
16.00, gli sbandieratori e musici della Contrada S. Anna sfoggeranno le colorate
esibizioni  che gli sono valse **l’oro nel Campionato della Lega Italiana
Sbandieratori** svoltosi a Pesaro il 9 Settembre. A ruota si esibirà anche il
gruppo musici di Contrade San Paolino, riproponendo la coreografia eseguita per
la prima volta in occasione del Campionato Italiano di Balestra Antica LITAB che
si è tenuto a Lucca sempre il 9 Settembre scorso.

Terminate le esibizioni, alle ore 17.00 prenderà il via la tanto attesa disfida
fra i balestrieri dell’associazione Contrade San Paolino, che si sfideranno a
colpi di verrette, scagliate con le potenti balestre da banco, per conquistare
l’ambito **Palio**, realizzato dal pietrasantino Paolo Lazzerini, e assegnarlo
al medagliere della propria contrada: Falcone, Granchio, Luna o Sirena. La
contrada favorita uscente è la Luna, capitanata dalla recentemente iridata
**campionessa italiana** Simona Stefani, seguita a ruota dalla contrada del
Granchio che si è aggiudicata il Palio dello scorso maggio.

Al termine dei tiri di gara, ci sarà un’altra sessione di esibizioni dei musici
e degli sbandieratori per permettere ai giudici di campo di verificare i
punteggi e stilare la classifica finale. Premiazione e saluti previsti per le
ore 18.00.

Anche per questa manifestazione è valido il [concorso di fotografia
social](/2017-04-14-foto-consanpaolino/) indetto dall'associazione Contrade San
Paolino con in palio una cena per due in un ristorante di Lucca: per
partecipare, è sufficiente pubblicare le proprie foto sulla pagina Facebook
dell’associazione o dell’evento (2° Palio delle Contrade San Paolino) oppure
utilizzare l’hashtag Instagram
[#consanpaolino](https://www.instagram.com/explore/tags/consanpaolino/).

Ecco la locandina con il programma:

![programma palio delle contrade san paolino 2018](/assets/images/2018/palio-contrade/programma.jpg)
